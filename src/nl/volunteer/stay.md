---
title: als vrijwilliger op Boskanter verblijven
layout: layouts/article.html
---
## Kost en inwoon
Je kan op Boskanter meewerken tegen kost in inwoon. Dat betekent dat je hier gratis kan verblijven en mee eten als je meewerkt.
Ook Belgische vrijwilligers maken daarvan soms gebruik.
## duur
### lange termijn
We kunnen twee, maximum drie **lange termijn vrijwilligers** hosten. Die blijven, na een wederzijdse proefperiode, meerdere maanden. Ze logeren bij het gezin in het woonhuis. Ze ondersteunen het beheer van de boerderij en het ontvangen van korte termijn vrijwilligers. Ze zijn meer betrokken bij het planten, organiseren en beslissen. Vaardigheden die meer tijd vragen om te beheersen zijn voor hen een optie. Ik denk daarbij aan zuurdesem brood bakken in de steenoven, fietsen herstellen, een eigen stukje van de tuin beheren, wilgenmandjes maken, ... Lange termijn vrijwilligers kunnen ook helpen bij de communicatie, website of administratie.

Wil je voor langere tijd komen, kijk dan zeker of je in aanmerking komt voor de [ESC subsidie](subsidy#ESC). Ook niet-gesubsidieerde vrijwilligers kunnen voor een langere tijd blijven.
### korte termijn
**Korte termijn vrijwilligers** blijven twee weken tot een tweetal maand. Ze komen vooral in de zomer en verblijven dan in de schuur, waar ze soms een kamer delen, of kamperen. Ze hebben minder inspraak in het werk en de werking en hebben ook minder leerkansen. Hoeveel korte termijn vrijwilligers we kunnen ontvangen hangt af van het aantal lange termijn vrijwilligers en hoe goed die ingewerkt zijn. Soms zijn we in de zomer met een groepje van tien. 

Soms loopt er in de zomer een [ESC teams-activiteit](subsidy.md#esc) en kunnen buitenlandse jongeren voor een periode van twee weken tot twee maand onder dit programma meedraaien.
## organisatie dag en week
Iedere ochtend om 8u wordt het werk van de dag besproken. Meestal wordt er gewerkt tot de vroege namiddag, met natuurlijk een middagpauze. We werken een vijftal uur in totaal. Daarna is er tijd voor ontspanning of huishoudelijke taken. Die planning gooien we helemaal door elkaar als er een dringende taak af moet zijn, er een onverwachte kans op onze weg komt of om rekening te houden met het weer. 

In de zomer is het weekend vrij. Doorheen het jaar plannen we de vrije dagen meestal op donderdag en vrijdag. Ook daar gaan we, in samenspraak, indien zinvol weer heel flexibel mee om. 

Vrijwilligers die voor een langere tijd blijven of die echt de 'leven van het land' ervaring opzoeken werken vaak doorlopend mee, op het ritme van het weer, wat er te doen is op de boerderij en wat ze zelf graag willen uitproberen. De grenzen tussen werk, vrije tijd en spel vervagen dan, of krijgen een andere betekenis. 
## accomodatie
De accomodatie is eenvoudig. 

De lange termijn vrijwilligers beschikken over een eigen kamer. De korte termijn vrijwilligers moeten soms een kamer delen of kamperen. 
In de kamers is een bed, een rek, een nachtlampje. Vrijwilligers kunnen zelf meehelpen de kamers verder in te kleden. 
Beddegoed is beschikbaar: matrassen, overtrekken, dekens, kussens. Er zijn zelfs een paar muggennetten.

In de zomer logeren we in een vroegere schuur die door de vorige eigenaars al werd 'uitgeleend' aan de scouts. Er is een ruime keuken met een rocket-stove. De 'polivalente ruimte' met ruime zitbank, tafels en stoelen wordt gebruikt door vrijwilligers of voor activiteiten.

Er is wifi beschikbaar, gezelschapsspelletjes, rubber laarzen in verschillende maten en kleding.
## eten
Ons eten is
- zeizoensgebonden (geen komkommers in april, eieren in december of pompoenen in Augustus)
- lokaal (geen koffie, chocolade of pindakaas in het standaard voedingspakket)
- biologisch
- voor het grootste deel vegetarisch en met beperkte zuivelproducten
- zoveel mogelijk niet (of zelf) bewerkt

In de winter koken we op de houtkachel.
We hebben vooral on- of zelf bewerkte voeding. We kopen wat basisprocuten in zoals olie, granen en peulvruchten en telen veel fruit, wat groenten en kruiden. Het is aan de vrijwilligers om dat om te toveren in brood, smeerseltjes (confituur, hummus, pesto, groentepaté etc.) en andere lekkere dingen zoals pickles, zuurkool of mayonnaise en lookboter. We kopen meel bij een lokale molen die graan inkoopt bij plaatselijke boeren.

Meestal is er haverpap en zuurdesembrood met (ingemaakt) fruit en zelfgemaakte confituur als ontbijt, een gekookte vegetarische maaltijd rond 12u30 en soep of sla met brood en smeerseltjes rond 18u30. 's Winters koken we 's avonds op de kahchel. Als tussendoortje is er (gedroogd) fruit of zelfgemaakte smoothie.
## sanitair
Er is een buitendouche met warm (als de zon geschenen heeft) en koud water in de zomer. Omdat de regenwatervoorraad beperkt is, wordt er 'functioneel' gedoucht. In de winter wordt de badkamer gedeeld met het gezin. Water wordt dan opgewarmd op de kachel en je wast je uit een emmer warm water, aangezien de zon er in de winter niet in slaagt de zonneboiler voldoende op te warmen.

In de schuur beschikken de vrijwilligers over een afsluitbare toiletruimte met wasbak met koud regen- en drinkwater en een composttoilet. 

Er zijn verder nog twee composttoiletten buiten.

In een zelfgebouwde blokhut/sauna/badhuis kan winter en zomer op een rocket-mass houtkachel water opgewarmd worden voor een privé afspoelsessie. Zeep is hier niet toegelaten. In het koude seizoen wordt de sauna meestal wekelijks gestookt.
## verwarming
Alle verwarming gebeurt met rocket-mass houtkachels die 's avonds en soms nog een tweede of zelfs derde keer worden gestookt, afhankelijk van hoe hard de winter toeslaat. Alleen de keuken wordt zo verwarmd. De slaapkamers zijn niet verwarmd. Er zijn voldoende dekens en warmwaterkruiken voor de winter. Warm water voor hete dranken of om (je) te wassen is alleen beschikbaar na die stookmomenten of kan in thermossen warmgehouden worden.
## omgeving
De Vlaamse Ardennen is één van de mooiste regio's in Vlaanderen, met een heuvelachtig en vaak verrassend landschap. Op vier kilometer is er een dorpskern met winkels, een zwembad en een gezellige bibliotheek. Op 12 tot 14 kilometer vind je de kleine stadskernen van Ronse, Zottegem, Oudenaarde en Geraardsbergen.
## iets voor jou?
Houd er rekening mee dat dit leven wat meer (tijd) vraagt dan wanneer je in een stadshuis leeft. Komposttoiletten moeten geleegd worden en hun schaafselvoorraad moet worden aan gevuld. Een houtkachel stoken kost meer tijd dan een knop omdraaien. Groenten moeten geoogst en schoongemaakt worden. Was wordt opgehangen, in de winter soms voor een paar dagen, binnegehaald en (in de winter) op de kachel nagedroogd. De waterketel moet gevuld worden als je warm water wil in de winter en warm water van de zonneboiler moet aangesleept worden in de schuur in de zomer. Als je dit soort leven een tijdje wil meebeleven of uitproberen, dan is dit jouw project. Indien niet, dan kan het frusterend worden.
## drugs
Boskanter is een rookvrije plek. Drugs hebben hier geen plaats en alcohol hoort bij speciale gelegenheden. 
